---
title: Vorrei dirti che le parole sono tante
date: 2024-02-21
excerpt: >
  Attraverso l'albo "Vorrei dirti", raccontiamo un lavoro con una famiglia in
  cui gli stereotipi lasciano spazio a un lessico nuovo, capace di dare nome
  alle emozioni e di immaginare modi diversi di stare insieme.
cover: /images/blog/vorrei_dirti.jpg
tags:
  - parole
  - albi illustrati
  - famiglia
  - genitorialita
  - relazioni
---
> *“Vorrei dirti che le parole sono tante…”*

È l’incipit dell’albo illustrato ***Vorrei dirti*** di **Cosetta Zanotti** e **Lucia Scuderi**, che ci accompagna nel mondo delle parole e del loro potere costruttivo: un percorso poetico fatto di frasi e immagini evocative, capace di aprire spazio, attenzione, risonanze.

In questo albo le parole sono presentate come lo strumento con cui **intessiamo relazioni** e **progettiamo il mondo**. E in linea con questa visione, penso al lavoro analitico come a un **laboratorio creativo di costruzione di parole**: parole che, quando si condividono, diventano traccia delle emozioni che si possono conoscere.

Mi torna in mente una famiglia che seguo da circa due anni.

I genitori arrivano per la figlia **Ginevra** (nome di fantasia). Mi dicono che è scontrosa e capricciosa, non sanno cosa fare; vorrebbero che la incontrassi “per farla parlare”. L’attesa è chiara: che Ginevra cambi, che diventi più gentile con i membri della famiglia.

Nel lavoro, proviamo a spostare lo sguardo: ci diciamo che i comportamenti di Ginevra sono l’espressione di un problema che ancora non conosciamo. Condivido con loro che sono qualcosa da **capire**, non da **correggere**.

Incontro Ginevra una volta a settimana e i genitori una volta al mese, nell’ipotesi che si possa intervenire sul loro rapporto.

Col tempo scopriamo che è difficile parlarsi e conoscersi quando ci si assegna reciprocamente **identità stereotipate** da cui è faticoso affrancarsi: la mamma è “la rompiscatole”, il papà è “quello più comprensivo”, Ginevra è “oppositiva”, la sorella piccola “più accomodante”.

Quando questi stereotipi iniziano a entrare in discussione, si apre uno spazio nuovo: **si comincia a parlare**.

Ci confrontiamo con parole come queste:

> *“Parole che schiudono*\
> *la luce e il colore \[…]*\
> *Parole tempesta*\
> *urla di vento”*

Fermarci su ciò che si dice significa fermarci sulle **emozioni** che attraversano i rapporti. Parliamo di genitorialità, del vedere i figli crescere, e della paura di confrontarsi anche con le loro emozioni più angosciose e confuse — paura che rischia di trasformarsi nella pretesa di volere figli sempre buoni e sereni.

Anche Ginevra parla. Esploriamo la sua difficoltà a non affidare alla madre la responsabilità di ogni indecisione, e il fatto che ciò che dice o fa ha un impatto sulle relazioni in cui è coinvolta.

In questa famiglia fa capolino un desiderio: **stare insieme** con meno paura nell’incontrarsi. Un desiderio in cui le differenze non devono per forza essere controllate attraverso stereotipi e legami di dipendenza.

Iniziamo a pensare che le identità — le proprie e quelle dell’altro — siano più complesse di quanto si credeva. Che conoscersi reciprocamente sia un’esperienza faticosa, che passa anche attraverso i conflitti, ma che può diventare più utile per la convivenza di questi rapporti familiari.

> *“Parole per casa*\
> *Parole mattone*\
> *Parole di un mondo*\
> *in costruzione”*

Costruire un nuovo lessico familiare, cioè nuovi modi di stare in rapporto, non è semplice. La famiglia è spesso il luogo in cui la fantasia del “sapere già come funziona” dà l’illusione di fronteggiare l’incertezza e l’imprevedibilità che accompagnano i cambiamenti di chi vi partecipa.

Eppure questa illusione ha un costo: rischia di indebolire il desiderio di futuro e di nuovi progetti comuni.

Forse **conoscere insieme** può diventare un’aspirazione più interessante del conoscere prima.
