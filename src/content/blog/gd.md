---
title: "RUBRICA: “A CONOSCERE LE STORIE”"
date: 2026-01-03
excerpt: “A conoscere le storie” è una rubrica mensile che intreccia interventi
  psicologici con bambini, giovani e famiglie e le storie degli albi illustrati.
  Un modo per condividere riflessioni su crescita, apprendimento e
  socializzazione nei diversi contesti di vita.
---

*“A conoscere le storie”* è una rubrica che parla di interventi psicologici con bambini, giovani e le loro famiglie e di albi illustrati.

Attraverso il nostro studio, incontriamo alcune delle questioni contemporanee relative ai processi di apprendimento, di socializzazione e di crescita di bambini e giovani, che si sviluppano in contesti come la scuola, le associazioni culturali o sportive, le famiglie e i luoghi informali di aggregazione sociale. 

Ci piacerebbe condividere quanto incontriamo mettendolo in comunicazione con le storie degli albi illustrati. 

Questi sono libri che fanno parte della letteratura per l’infanzia e l’adolescenza, negli ultimi anni ci siamo molto appassionate a questo genere letterario ed è diventato un importante strumento di lavoro che ci aiuta a comprendere meglio situazioni e vissuti.

Leggendoli, ci sembrano delle voci curiose che si rivolgono trasversalmente a grandi e piccoli, attraverso parole e immagini che emozionano entrambi, raccontando dei rapporti sociali in cui siamo implicati. 

Pubblicheremo un articolo al mese e sceglieremo per ogni articolo un albo illustrato che ci farà da guida rispetto al tema di cui vogliamo parlare. 

L’idea è di poter aprire degli spunti di riflessione sul mondo della crescita e della formazione, per capire di più delle dinamiche emozionali e sociali che li attraversano.
